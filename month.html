<html>
<head>
	<link rel="stylesheet" href="assets/css/month.css" />
</head>
<body>
<div class="fancybox" id="fancy">
	<h1 id="mainHead">Mohammed och berget</h1>

	<h2 id="otherHead">Den digitala utvecklingen och samhällsutmaningarna</h2>

	<p id="theText">Den industriella utvecklingen har sedan 70-talet gått allt snabbare. Den tekniska utvecklingen har varit enorm. Mobiltelefonutvecklingen och IT- utvecklingen har varit det ledande lokomotivet. I Sverige har vi varit ledande genom införandet av datorer i alla samhällsfunktioner, också i hemmet, specifikt inriktat på internet. Och att klippa sladdarna för telefoni så att ”alla” svenskar idag har en mobiltelefon. De senaste åren har vi också sett att dessa två industriella utvecklingar växt samman.  Det betyder att nu, 2014, har ”alla” svenskar genom så kallade smart-phones och läsplattor en möjlighet att kommunicera med hela världen, vare sig det gäller tal eller annat kommunikations- och informationsutbyte. Vem trodde för bara 5-10 år sedan att hälften av alla svenskar skulle använda en så kallad ”app” innan de lämnar sängen på morgonen? </p>

	<p id="theText">Samtidigt som denna dramatiska utveckling skett så har inte andra samhällsfunktioner hunnit med. Den traditionella industrin trevar efter lösningar. Industrialismens vagga och kärnkompetens karakteriseras av att producera så många produkter och tjänster som möjligt på kostnadseffektivast möjliga sätt till så många människor som möjligt och som helst har identiska behov. För att denna maskin ska vara så effektiv som möjligt så krävs det att man har kontroll på tre tillgångar. Ägande, Kapital och Produktions- och distributionsresurser. Detta gäller inte bara privat industri utan också samhällsfunktioner som skola, sjukvård, medborgardialog och arbetsmarknad. I den industriella infrastrukturen produceras varor och tjänster TILL människor, de är mottagare.</p>

	<p id="theText">Det tycks som att i dessa dagar har skolan aldrig varit mer omdebatterad, elever tycks må allt sämre och känner sig inte delaktiga. Skolresultaten går tillbaka. Skolan hinner inte med. Dagens barn och ungdomar har aldrig mått så dåligt vittnas det ofta om i media. Människor skriver in sig på friskvårdsanläggningar i hopp om att förändra sin livsstil till det bättre, de livsstilsrelaterade sjukdomarna ökar. Sjukvården är inriktad på att bota och lindra sjukdomar men inte på att förebygga. Klimatutmaningarna är stora och växthuseffekten ökar. Lite dramatiskt och kanske tillspetsat pekas tre områden för denna negativa klimatutveckling ut: Boende, Livsmedel och Transporter. Oavsett, så känner människor att de inte kan göra skillnad, var och en själv. En del av oss minns kampanjen Håll Sverige Rent som satte en gemensam fokus på att inte skräpa ner i naturen. </p>

	<p id="theText">I Sveriges miljonprogramsområden ökar utanförskapet, många människor har flytt från krigshärjade områden och saknar kunskaper om språk och rådande kultur i Sverige. Den s.k. ”integreringen” tycks ha misslyckats vilket ger effekter också på andra och ibland tredje generationens svenskar. Äldre människor lever många gånger i ett utanförskap och hinner inte ta del av det nya samhällets möjligheter. Vi läser om vanvård på äldrehem i Sverige. Människor upplever också att de kommer allt längre från de som levererar tjänster eller produkter, vare sig det gäller bank, energi, livsmedel eller telekommunikation för att nämna några industriella branscher. </p>

	<p id="theText">Och inte ens den sociala webben kan sägas nämnvärt ha ökat inflytandet och delaktigheten i flertalet människors vardag. Visst har vi fått möjlighet att bygga upp digitala relationer för att uppdatera och hålla oss uppdaterade om olika aktiviteter men samtidigt har denna kultur för många kommit att behärskas av en möjlighet att synas, men kanske utan att få inflytande och känna delaktighet, vilket har betytt att en del människor kommit att exkluderas och hamna i utanförskap, också i detta nya media. Detta till trots så är ändå den nya sociala webben en enorm möjlighet för de människor som har kunskap att kunna påverka och förändra. Så långt så väl!</p>

	<p id="theText">Dessutom så har vi de sista åren sett en fullständig explosion i så kallade ”appar” i våra smart-phones och på våra läsplattor. Vi formligen översköljs av nya tjänster för olika industri- eller aktivitetsgrenar. Bankappar, spelappar, meditationsappar, shoppingappar, hitta boendeappar, träningsappar.  De av oss som inte behärskar och kan hitta rätt i detta överutbud av nya tjänster kan riskera att hamna i ett digitalt utanförskap. Denna negativa utveckling måste förändras för just digitaliseringen är en ny möjlighet framåt för delaktighet och kundnöjdhet. </p>

	<h2 id="otherHead" style="">Nulägesanalys och framåt</h2>

	<p id="theText">I takt med den omfattande digitaliseringen så har den enskilda människan fått helt nya digitala verktyg i sin hand. Den distribuerade datakraften under kontroll av människor med mobilt internet, internet of things (wearable devices) är minst sagt enorm. Människor loggar sina vardagsbeteenden, mäter egen data, förändrar sina beteenden i en riktning som de upplever som positiva, vare sig det gäller individuella mål eller kollektiva mål, De skaffar sig kunskaper långt utanför det industrialiserade samhällets institutioner. Varför? För att de kan!</p>

	<p id="theText">Redan 1996 fick Philip Kotler (http://sv.wikipedia.org/wiki/Philip_Kotler) frågan om vad som skulle hända med maktbalansen mellan leverantör och köpare när internet slog igenom på bredden. Svaret var enkelt och rättframt. Makten över inköpet går helt över till köparen, konsumenten. I takt med denna utveckling kommer de smarta företagen att följa sina kunder och lägga nya spår och hitta tillbaka i relationen. Två år senare, 1998, bildades Google. </p>

	<p id="theText">Den utveckling som Philip Kotler förutspådde slår nu igenom med full kraft i ALLA samhällsfunktioner. Fujitsu kallar denna vision The Human Centric Intelligence Society.</p>

	<p id="theText">Detta betyder att en kund inte bara kommer att nöja sig att vara en konsument för en industriell vertikal. I den meningen kan man hävda att den exploderande apputvecklingen i mobila enheter från alla företag och organisationer är det industrialiserade samhällets sista utpost. Vi upplever alla att det finns miljoner appar men väldigt få som ser till mitt behov som människa. Vi människor är mer komplexa än så.</p>

	<p id="theText">Vi är en mix av de delvis institutionella rollerna: </p>

	<p id="theText"><b>hyresgäst, villaägare, kollektivresenär, student i skolan, bilist, taxiresenär, medarbetare, egen företagare, arbetssökande, matlagningsintresserade, TV-tittare, bokläsare, konsument på nätet eller på stan, stads och naturvandrare, livsmedelskonsument, turist, cyklist, kulturbesökare, restaurangbesökare, patient, friskvårdaktiv, joggare, omsorgsbrukare, klient, hobbyutövare, föreningsmedlem, medborgare, kvällskurselev, besökare på en rockfestival, bank/kreditkorts- kund, telefoninnehavare, försäkringstagare, energikund men vi är också familjemedlemmar och några av oss söker kanske också nya sociala sammanhang eller relationer. </b></p>

	<p id="theText">Men i alla dessa roller har vi traditionellt varit tvungna att ingå som en konsument för en industriell vertikal. Ja detta gäller till och med för människor som söker nya relationer där nätdejtingstjänster dykt upp i en mångfald.</p>

	<p id="theText">För det industrialiserade samhället har det helt enkelt varit nödvändigt att skapa volymeffekter för att skapa storskalefördelar. Till priset att konsumenten kommit allt längre ifrån och faktiskt blivit allt mer anonym. Men nu öppnar sig helt nya möjligheter, den samlade datakraften hos människan och kollektiv av människor öppnar upp tjänster där människors bidrag, deltagande och stöd i vardagsval kan skapa stor förändring och stora mervärden. Utvecklingen går i en riktning där man kan komma att kortsluta många leverantörer. Denna utveckling drivs fram också genom nya trender som Quantified self, öppen innovation/öppen data, gamification, 
	crowd sourcing, co-production och mash-up services
	Vad skulle exempelvis hända om den industriella vertikalen eller samhällsfunktionen följde sin ”konsument” från sin egen leverans ut i konsumentens vardag med alla andra möten som konsumenten gör med andra industriella vertikaler och ställde sig frågan. På vilket sätt skulle vi kunna leverera ett mervärde eller leverera vår kunskap på ett naturligt digitalt sätt i alla dessa andra relationer? Är det kanske rent av så att konsumenten kan bidra direkt till nya tjänster som sträcker sig över branschgränser? Och i så fall, med vilka andra företag eller samhällsfunktioner kan vi skapa nya innovationer tvärs över dessa gränser? </p>

	<p id="theText">Och vad händer om vi kör huvudet i sanden? Kommer de digitala människorna då att gå runt eller rent av lämna vår tjänst eller produkt? Kommer de faktiskt att kunna kortsluta vårt värdeerbjudande på marknaden utrustade med den distribuerade datakraften bokstavligen i sin hand? Och hur snabbt kan denna utveckling gå med tanke på att alla människor är uppkopplade med varandra hela tiden och är beredda att delge denna kunskap till varandra?</p>

	<p id="theText">Och just i denna mötespunkt uppstår ett spänningsfält mellan traditionella industrier/samhällsfunktioner och dess värden med de nya värdena som den digitala människan kan se. </p>

	<p id="theText">Det digitaliserade samhället medger att alla människor kan ha tillgång till all data och information som tidigare bara var förunnat några få. En exkluderande minoritet. </p>

	<p id="theText">Men detta spänningsfält upplevs också från människor som ser nya möjligheter, som med sina vardagshandlingar och med hjälp av digitala verktyg kan förändra sin tillvaro i enlighet med sina mål, som kan vara individuella eller kollektiva. Man kan på extremt kort tid (timmar eller dagar) komma att gå samman för att gemensamt driva en viss utveckling.
	Från exkluderande minoritet till en deltagarkultur för många. </p>

	<p id="theText">Många tjänster i den digitala världen visar denna väg framåt. Waze, Tink, Kickstarter, Hinner Du, Flexidrive. Ja till och med bolag som Sony Mobile visar på denna väg med Lifelogging vilket även gäller andra stora industriella aktörer som Google och Apple. 
	Däri ligger det stora paradigmskiftet de närmaste åren. </p>

	<p id="theText">Alla traditionella industriella strukturer tycks efter några år, när en marknad väl är etablerad att gå in i en struktur där man krigar om pris i relation till kvalitet/funktion. Hög kvalitet till högt pris kallas premiumerbjudande, sänker man priset något är det idealiskt för ett marknadsinbrott. Sänker man både kvalitet och pris så närmar man sig den stora marknaden, massmarknaden. Detta krigande om välkända och etablerade marknader kallas Red Ocean.</p>

	<p id="theText">För etablerade industri och samhällsaktörer tycks den digitala deltagarkulturen kunna erbjuda en helt ny marknad som skulle kunna ifrågasätta och utmana den egna branschens låsta strukturer. Den egna branschens Red Ocean. </p>
	<ul id="theText">
		<li> Vilka ”branschstandarder” skulle helt kunna elimineras? </li>
		<li> Vilka nya tjänster som branschen aldrig haft skulle kunna skapas? </li>
		<li> Med vilka andra branscher skulle samarbete kunna etableras för gemensamma erbjudanden till kunder? </li>
		<li> Är det inte väldigt troligt att så kallade radikala innovationer kan skapas just här som både sänker kostnaden för en viss tjänst och samtidigt skapar helt nya tjänster för kunden? </li>
	</ul>
	

	<p id="theText">Om inte Mohammed kan komma till berget så får väl berget komma till Mohammed!</p>

	<p id="theText"><i>Christer Månsson, 8 mars 2014-03-08</i></p>
</div>

</body>
</html>